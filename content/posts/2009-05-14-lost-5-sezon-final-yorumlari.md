---
title: Lost 5. Sezon Final Yorumları
author: Alper
type: post
date: 2009-05-14T21:56:24+00:00
url: /lost-5-sezon-final-yorumlari/
post-thumb:
  - https://www.murekkep.org/mini/lost-logo.jpg
dsq_thread_id:
  - 950376607
categories:
  - Kültür Yaşam
tags:
  - dizi

---
**Lost 5. sezon finali** bölüm 16 ve 17 ile henüz tamamlanmışken, sıcağı sıcağına lost 5. sezon final yorumlarımı aktarayım. Bildiğimiz ve takip ettiğimiz üzere Lost 5. sezon boyunca iki tane ana yazı yazdım. [Lost 5. sezon yorumları][1]{.broken_link} başlıklı ilk yazıda aynı Lost&#8217;un finalinde olduğu gibi iki saatlik başlangıç bölümü sonrası genel bir değerlendirme ve 5. sezonun gidişatının nasıl olabileceği üzerine fikir alışverişinde bulundum. 

Sonrasında ise gene geniş çaplı bir diğer yazı **Lost 5. sezon 6. bölüm** oynadıktan sonra geldi. [Lost 5. Sezon 6. Bölüm Yorumları][2]{.broken_link} başlıklı yazıda Oceanic 6 tayfasının adaya dönüşü ve buna bağlı gelişen olayların değerlendirmesini yaptım. Ardından Lost 5. sezon içerisindeki diğer bölümler hakkında finale kadar yazmamayı daha doğru buldum. Çünkü Lost&#8217;un 5. sezonu diğer sezon bölümlerine ve gidişatına göre daha açıklayıcı ve cevap niteliğinde bir sezon oluyordu. En azından bana göre öyle. Sadece Lost 5. sezon 14. bölüm &#8220;**The Variable**&#8221; ve 12. bölüm &#8220;**Dead is Dead**&#8221; kesinlikle haklarında yazı yazılmasını gerektiren bölümlerdi. Sonuçta belki de finale doğru giden yolda artık herkes gibi ben de Jacob ile tanışmayı bekliyordum. Ve heyecan dolu Lost 5. Sezon Finali geride kaldı. Şimdi lost 5.sezon final bölümü olan &#8220;**The Incident**&#8221; sonrası sıcağı sıcağına aklımdakileri aktarmak istiyorum. 

<p class="alert">
  <strong>Buradan sonrası Lost 5. Sezon Final bölümü hakkında spoiler tabir ettiğimiz bilgiler içermektedir.</strong>
</p>

## Lost 5. Sezon Final Başlangıcı

Lost 5. Sezon Final başlangıç sahnesinde **Jacob** ve bir başka kişiyle tanıştık. Denizden adaya gelen geminin **Black Rock** olduğu konusunda sanırım herkes aynı fikirdedir. Bu iki kişiden birinin Jacob olduğunu ama diğerinin ismi söylenmediği için bilemiyoruz. 

Aslında Lost, genelde sezon finalinin son sahnesinde yaşanan diyalog ile akıllarda soru bırakırken bu sefer **5. sezon final** bölümünün hemen başında bu işi yaptı. Arada yaşanan ve az sonra değineceğimiz olaylar zinciri yaşanmış olsa bile dönüp dolaşıp ilk sahnede bu iki kişinin diyaloğunu yorumlamak durumunda kalacağız. Bana göre Lost&#8217;un **6. sezonu** ve hatta 5 sezon boyunca olanları da bu iki kişiyi baz alarak yapmak gerekiyor. 

**Beyaz ve Siyah**. İyi ve Kötü. Tanrı ve Şeytan. **Jacob** iyi olan ise, beyaz ise. Siyah giyimli olan kişi &#8220;**Black Smoke**&#8221; olarak bildiğimiz canavar tabir edilen **siyah duman** olabilir mi? Ben olabileceğini varsayıyorum ve bundan sonraki aktarımlarda bu kişiden siyah duman diye bahsedecğim. 

### Neden O Kişi Siyah Duman

Son olaydan yola çıkarsak yani **Benjamin Linus**&#8216;un Jacob&#8217;u öldürmesine değinirsek (öldüğü şüpheli bu arada). Ortada sahte bir John Locke var. Çünkü **Ilana** ve Ajira ekibinin taşıdığı tabutta John Locke&#8217;un cesedini görüyoruz. **Richard Alpert** final bölümü boyunca Locke&#8217;a hep nasıl canlanabildiğini soruyor. Ve gene &#8220;Dead is dead&#8221; isimli 12. bölümde olan olmuştur. Ölen ölmüştür ile karşılaşıyoruz. 

O kişinin **siyah duman** olduğunu destekleyecek unsurlar içerisinde siyah dumanın göründüğü kişilere değinebiliriz. Gene sondan gidelim. Benjamin günah çıkarmaya tapınağa gittiğinde yanında **John Locke** var. Ama aşağı düştüğünde John Locke ortadan ip bulmak için kayboluyor. O sırada siyah duman, Benjamin Linus&#8217;a Alex olarak gözüküyor ve John Locke&#8217;a zarar vermemesi için tehdit edip işini garantiye alıyor. 

Öncesinde ise **Christian Shepard**, parlamaların olduğu zaman John Locke orkide istasyonunun orada kuyuya düştüğünde karşısına çıkıyor ve dışarı çıkacağını, gerekirse öleceğini söylüyor. Öldüren de Benjamin oluyor. 

Siyah duman yani Jacob&#8217;u o zamanlarda öldürmek istediğini söyleyen kişi bunu bir şekilde kendisi yapamıyor. Başka insanların görünümünde kendi başına Jacob&#8217;u öldüremeyen siyah duman yani sahte John Locke, Benjamin Linus&#8217;u Jacob&#8217;u öldürmesi için etkiliyor. Olayların akışında bize devamlı verilen Ada&#8217;nın Ben için önemli olduğu ve bu ada için çok işler yaptığına dair olmuştu. Sahte **John Locke** konumundaki siyah duman en can alıcı noktadan ve bu işi tereddütsüz yapabilecek kişiye Benjamin Linus&#8217;a bu görevi devrediyor. 

Eğer bu süreç ve dizi akışı yukarıda bahsettiğim gibiyse parçalar yerini tutuyor. Ve böyle olunca siyah duman tabir ettiğimiz kişiye 5 sezon boyunca çevirdiği entrika için helal olsun dememiz gerekiyor. Locke&#8217;un saflığı, Benjamin&#8217;in yalancılığı gibi birçok farklı karakteristik özelliği sonuna kadar sabırla kullandığını söyleyebiliyoruz. 

## Jacob ve Siyah Duman

Bu konuda tüm güçleri **siyah duman** olarak adlandırdığım bu kişiye yüklemek yanlış olacaktır. Diğer taraftan Jacob&#8217;un belirli zamanlarda bizim Lost tayfasına gözüktüğü anları gördük. Gene final bölümünün başındaki diyaloğa dönersek Black Rock&#8217;ı adaya getiren de Jacob. Hatta ben hem **815** sefer sayılı Oceanic uçağı hem de **Ajira** uçağını adaya getirenin bu diyalogtan Jacob olduğuna inanıyorum. 

**Siyah duman ile Jacob** arasındaki diyaloğa yakından bakarsak bunu rahatlıkla görebiliyoruz. 

**Jacob** : Gemi için geldin sanırım.

**Siyah Duman** : Evet. Adayı nasıl buldular?

**Jacob** : Geldikleri zaman bunu onlara sormalısın.

**Siyah Duman** : Sormama gerek yok. Onları buraya sen getirdin. Hâlâ beni haksız çıkarmaya çalışıyorsun değil mi?

**Jacob** : Yanılıyorsun.

**Siyah Duman** : Öyle mi? Gelip savaşırlar&#8230;yakıp yıkarlar. Hep aynı şey olur.

**Jacob** : Sadece bir kez olur. Öncesinde olanlar&#8230;sadece hazırlık sürecidir.

**Siyah Duman** :Seni öldürmeyi ne kadar çok istediğim konusunda bir fikrin var mı?

**Jacob** : Evet.

**Siyah Duman** : Er ya da geç, bir gün&#8230;bir yolunu bulacağım dostum.

**Jacob** : Bulduğunda ben burada olacağım.

Buna istinaden siyah dumanın jacob&#8217;u öldürmek için bulduğu yol yukarıda bahsettiğim şekilde sahte John Locke kılığına girmek ve araç olarak Benjamin&#8217;i kullanmak. Ve son sahneden bir diyalog. Sahte John Locke ile Benjamin heykelin içine girdiğinde Locke, Jacob&#8217;a &#8220;**Burada olmak için neler çektiğim konusunda hiçbir fikrin yok**&#8221; diyor. 

Bu arada Jacob&#8217;ın neler yaptığına bakarsak **Kate**&#8216;in çocukluğunda, **Sawyer**&#8216;ın ailesinin ölümü sonrası cenazede, Nadia&#8217;ya araba çarptığında belki **Sayid**&#8216;i kurtaracak şekilde yanında, **Sun** ve **Jin**&#8216;in evlilik törenlerinde ve John Locke&#8217;un felç olmasını sağlayan düşüş sonrası (hayata döndürmesi), Jack&#8217;e hastanede ve en net şekilde **Ada**&#8216;dan bahsettiği an olan **Hugo Reyes**&#8216;in yanında. 

## Ada Üzerindeki Güç Dengesi

Büyük resme bakmak her zaman iyidir. Lost 5 sene boyunca bizi belirli süreçlerden geçirdi. İlk üç sezon hep soru sordurdu. 4. sezon biraz cevap verir gibi oldu. Ve 5. sezon neredeyse büyük resme yaklaştığımızı sanırım söyleyebiliriz. En azından adadaki güç dengesi olarak. 

İlk sezon adayı ve karakterleri tanıdık. İkinci sezon ambara indik. Üçüncü sezon &#8220;**The Others**&#8221; hakkında neredeyse tüm bilgiye sahip olduk. **Charles Widmore**&#8216;un adayı ele geçirmeye çalıştığını öğrendik. 4. sezonda özellikle Benjamin ve Charles&#8217;ın yatak odasında karşılaştıkları sahnede, tüm bu olayların bu ikisi arasında geçtiğini düşündük. Ve aslında bize gösterilenler, Lost&#8217;un anlatış şekline göre bir figürden ibaretmiş gibi geldi. Şimdi 5. sezon finaline geldiğimizde **Benjamin** ve **Widmore**&#8216;un bir figür haline dönüştüklerini, aslında olayın Jacob ve yanındaki kişiyle, benim yukarıdaki varsayımıma göre siyah duman ile arasındaki güç savaşına bağlandığını söyleyebiliriz. 

## Lost 6. Sezon Beklentileri ve Değerlendirmeler

Önümüzdeki sene 2010 yılında gösterilecek olan Lost 6. sezon içerisinde ise bu iki gücün şu ana kadar oluşturdukları ortama istinaden aralarında nasıl bir savaş olacağına tanık olacağız. 5. sezon içerisindeki bazı diyaloglardan hatırlarsak bunun çokça telaffuz edildiğini görebiliyoruz. Bu yüzden 6. Sezon içerisinde Charles Widmore &#8211; Benjamin Linus ya da **Dharma** &#8211; Others savaşı değil. Bana göre Siyah Duman ile Jacob tarafının arasında büyük bir savaş yaşanacak. 

Muhtemelen Black Rock ile Richard gelecek ve kendisinin geçmişini ve Jacob&#8217;un Richard&#8217;ın yaşlanmaması için neler yaptığını göreceğiz. Ilana&#8217;nın Jacob için çalıştığını düşünebiliriz. Heykel&#8217;in nasıl bu hale geldiği gibi ya da yukarıda bahsetmeye çalıştığım siyah duman hikayesinin doğru olup olmayacağını göreceğiz. 

Atlamadan patlamaya değinmek gerekiyor. Son sahnede Jacob &#8220;**geliyorla**r&#8221; ifadesini kullandı ve sahte Locke&#8217;un yüzü bir anda değişti. 1977 yılında yaşanan patlamanın ardından bizimkilerin günümüze gelmesi söz konusu olabilir. Son sahnede bir parlama yaşandığını düşünüyorum. Ve bununla ilgili olarak hepsine Jacob&#8217;un belirli zaman dilimlerinde gözükmüş olması, zaten 6. sezon olası büyük savaşa hazırlık gibi de düşünülebilir. 

Genel itibariyle güzel bir final oldu. Ama gene de 3. sezon finali bana göre sadece Lost için değil gelmiş geçmiş sezon finallerine aday gösterilebilecek türdendi. 

**Lost 5. sezon finali** hakkında yorumlarım bu şekilde. Eğer buraya kadar sabırla okuduysanız, **yorumlarınızla** katkıda bulunursanız sevinirim.

**Lost 6. Sezonda görüşmek üzere.**

 [1]: https://www.murekkep.org/lost-5-sezon-yorumlari-956
 [2]: https://www.murekkep.org/lost-5-sezon-yorumlari-6-bolum-1206